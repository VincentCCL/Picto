Filosofie of wijsbegeerte is het verlangen en streven naar kennis en
wijsheid. In het Grieks is het woord filosofia (Grieks: φιλοσοφία) een
samenstelling van de woorden voor liefde (φιλειν = houden van, φιλος =
vriend, φιλια = vriendschap) en voor wijsheid (σοφία = wijsheid). Een
beoefenaar van filosofie wordt een filosoof of wijsgeer genoemd.

Over de gehele wereld hebben mensen dezelfde vragen gesteld, en filosofische
tradities gebouwd, voortbordurend op elkaars werk. In de oudheid omvatte
filosofie het geheel van de wetenschappen. In deze tijd zijn heel wat van de
gebieden waar filosofie zich traditioneel mee bezighield toevertrouwd aan
specialistische wetenschappen. Zo werd de studie van de sterren astronomie,
de studie van de natuur werd fysica en de studie van de menselijke natuur
werd het terrein van de psychologie. Een eigen object heeft de filosofie dus
niet. Wat wel eigen is aan de filosofie is haar werkwijze en vraagstelling.
De grote 18e eeuwse filosoof Kant noemt 4 kernproblemen waar filosofie zich
mee bezighoudt:

    "Wat kan ik weten?"  (Kennistheorie)
    "Wat is moreel goed of fout?"   (Ethiek)
    "Wat mag ik hopen?"   (Metafysica of ontologie)
    "Wat is de mens?"   (Filosofische antropologie)

Filosofie kan ruwweg ingedeeld worden naar geografische en culturele
regio's. De term "filosofie" in een Europese of Amerikaanse academische
context refereert in het algemeen aan de filosofische tradities van de
westerse beschaving, soms ook de westerse filosofie genoemd. In het westen
wordt de term oosterse filosofie meestal gebruikt als omvattende term om de
filosofische tradities van Azië en het oosten aan te duiden. Hieronder valt
de filosofie die afkomstig is uit India en China. Het artikel Geschiedenis
van de filosofie biedt een historisch overzicht van filosofische tradities
in verschillende culturen.
